Sv. Siksto II. i drugovi, mučenici († 258)
Sv. Hormizda, papa (52.) od 514. do 523.
Sv. Just i Pastor, djeca mučenici († 304)
Bl. Oktavijan, biskup († 1132)
Bl. Ščeljin, pustinjak († 1138)
Sv. Dominik, prezbiter († 1221)
Bl. Marija Franciska od Isusa (Rubatto), djevica († 1904)
Bl. Karlo Lopez Vidal, oženjeni laik i mučenik († 1936)
Bl. Tadej Dulny, bogoslov i mučenik († 1942)

„Među onima koji ovdje stoje neki neće okusiti smrti dok ne vide kraljevstvo Božje.“

Naš Gospodin Isus Krist poveo je Petra, Jakova i Ivana na goru da im pokaže slavu svoga božanstva i da im obznani da je on Otkupitelj Izraela, kao što je to pokazao po prorocima. Također je želio spriječiti da se ne sablazne kad vide patnje koje će slobodno pretrpjeti za nas u svojoj ljudskoj naravi. Naime, poznavali su ga kao čovjeka, ali nisu znali da je Bog; poznavali su ga kao sina Marijina, čovjeka koji boravi s njima u svijetu, ali na gori im je obznanio da je on Sin Božji, i sam Bog.


Vidjeli su ga kako jede i pije, radi i odmara se, drijema i spava, podnosi strah do kapi znoja, sve ono što se nije činilo u skladu s njegovom božanskom naravi i što se činilo da pripada samo njegovoj ljudskosti. Zato ih je odveo na goru, da ga Otac nazove svojim Sinom i pokaže im da je on zaista njegov Sin i da je Bog. Odveo ih je na goru i pokazao im svoje Kraljevstvo prije nego što je očitovao svoje patnje, svoju moć prije smrti, svoju slavu prije uvreda i svoju čast prije sramote. Tako, kad bi bio uhvaćen i razapet, njegovi bi apostoli znali da to nije bilo iz slabosti, nego dobrovoljno i po njegovoj volji, za spas svijeta.


Knjiga proroka Daniela 7,9-10.13-14.

Noću, u viđenju, ja, Daniel, gledah: bijahu postavljena prijestolja i Pradavni sjede. Odjeća mu bijela poput snijega, a kosa na glavi kao čista vuna. Njegovo prijestolje bijaše plamteći oganj, a kotači mu žarki oganj.

Rijeka ognjena tekla je i izvirala pred njim. Tisuću tisuća služilo mu je, a mirijade mirijada stajale su pred njim. Sud sjede i knjige se otvoriše.

Gledah u noćnim viđenjima, kad gle: s oblacima nebeskim dolazi Netko kao Sin Čovječji; dođe sve do Pradavnoga i dovedoše ga preda nj.

Njemu bi predana vlast, slava i kraljevstvo, i svi narodi, plemena i jezici njemu služahu. Vlast njegova jest vlast vječna, koja neće proći, a kraljevstvo njegovo neće propasti.

Psalam 97(96),1-2.4-5.6.9.

Gospodin kraljuje: neka kliče zemlja,

nek se raduju otoci mnogi!

Oblak i tama njemu su svuda,

pravda i pravo podupiru prijesto njegov.


Munje njegove svijet obasjavaju:

zemlja to vidi i sva trepti.

Gore se tope pred licem Gospodnjim,

pred licem Gospodara sve zemlje.


Nebesa kazuju pravednost njegovu,

i svi narodi gledaju mu slavu.

Ti si, Gospodine, Svevišnji nad svom zemljom,

visoko uzvišen nad svim bogovima.

Evanđelje po Luki 9,28b-36.

U ono vrijeme, Isus uze sa sobom Petra, Ivana i Jakova te uziđe na goru da se pomoli.

Dok se molio, izgled mu se lica izmijeni, a odjeća postade blistavo bijela.

I gle, dva čovjeka razgovarahu s njime; bijahu to Mojsije i Ilija,

koji se pojaviše u slavi i govorahu o njegovu Izlasku što se doskora imao dovršiti u Jeruzalemu.

Petar i njegovi bijahu svladani snom, ali probudivši se, ugledaše slavu njegovu i dva čovjeka koji stajahu uza nj.

Dok su se ovi udaljavali od njega, reče Petar Isusu: „Učitelju, dobro nam je ovdje biti! Načinimo tri sjenice: jednu tebi, jednu Mojsiju i jednu Iliji.“ Nije znao što govori.

Dok je on to govorio, pojavi se oblak i nadvi se nad njih. Kad uđoše u oblak, obuze ih strah.

A iz oblaka se začu glas: „Ovo je Sin moj, Izabranik! Njega slušajte!“

I dok je glas govorio, nađoše Isusa sama. Oni su to prešutjeli i nikome tih dana ne kazaše ništa od onoga što su vidjeli.

Sv. Siksto II. i drugovi, mučenici († 258)

Preobraženje Gospodinovo
A