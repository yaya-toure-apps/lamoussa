Sv. Ivana Chantal, ustanoviteljica († 1641)
Bl. Bonaventura Garcia Paredes, duhovnik O.P., mučenec († 1936)
Sv. Evpl, mučenec († 304)
Sv. mučenca Anicet in Fotij († IV. stol.)
Sv. Muredah, škof († V. ali VI. stol.)
Sv. Lelija, devica († V. stol.)
Sv. Herkulan, škof († VI. stol.)
Sv. Porkar (opat) in tov., mučenci († ok. VIII. stol.)
Bl. Karel Meehan, duhovnik o.f.m. in mučenec († 1679)
Bl. Inocenc XI., papež (240.) od 1676 do 1689
Bl. Peter Jarrige, duhovnik in mučenec († 1794)
Sv. Jakob, Anton in Mihael, mučenci († 1838)
Bl. Viktorija Diez y Bustos de Molina, devica in mučenka († 1936)
Bl. Flavij (Atila Argüezo Gonzalez), redovnik o.h. († 1936)
Bl. Sebastijan Calvo Martinez in 5 tov., mučenci († 1936)
Bl. Anton Perulles Estivill, škofijski duhovnik († 1936)
Bl. Jožef Straszewski, duhovnik in mučenec († 1942)
Bl. Florjan Stepniak, duhovnik o.f.m. kap. in mučenec († 1942)
Bl. Karel Leisner, duhovnik in mučenec († 1945)

Kar je Bogu všeč

Mislite, sestre moje, kakšno veselje ima Bog, ko opazuje dušo, ki se mu trudi ugoditi, skrbno mu ponuditi, kar koli se loti? Ah! To si je težko zamisliti, sestre moje, in imamo dober razlog, da rečemo, da to daje veselje Bogu. Ah! Da, to je Njegovo veselje, Njegova dobra volja, to so Njegove radosti. Je kakor z otrokom, ki skrbi, da prinese svojemu očetu vse, kar dobi; če mu kdo kaj da, nima miru, dokler ne najde svojega očeta: »Na, očka; to je to, kar imam; to so mi dali; to sem naredil.« In oče občuti neizrekljivo veselje, ko vidi poslušnost tega otroka in te majhne znake ljubezni in odvisnosti.


Enako, drage moje sestre, je z Bogom, in to v veliko večji meri. Ko mu duša zjutraj reče: »Moj Bog, darujem ti vse, kar se mi bo zgodilo ta dan,« in še več, ob glavnih priložnostih, ki se ponudijo za delovanje ali trpljenje, vrže pogled k Njegovi božji Veličastnosti, da bi mu z nemim jezikom rekla: »Glej, moj Bog, tole bom storila iz ljubezni do tebe; to srečanje mi je neprijetno in težko prenašati; toda zaradi tvoje ljubezni mi nič ni nemogoče«; takrat, moje hčere, Bog povečuje milost, ko Njegova dobrota vidi, kako jo duša uporablja, in če je danes imela moč premagati težavo, jo bo jutri imela, da prebrodi drugo ali več veliko večjih in neprijetnejših.


Peta Mojzesova knjiga 31,1-8.
Mojzes je izrekel te besede pred vsem Izraelom:

»Star sem sto dvajset let; ne morem več odhajati in prihajati. GOSPOD mi je rekel: »Ne boš prečkal tega Jordana!«

GOSPOD, vaš Bog, bo sam šel pred vami; on bo pokončal te narode pred vami in jih boste pregnali. Jozue bo šel pred vami, kakor je GOSPOD rekel.

GOSPOD bo z njimi storil, kakor je storil z amoritskima kraljema Sihonom in Ogom in z njuno deželo, ki ju je pokončal.

GOSPOD vam jih bo izročil in storili jim boste natančno po vseh zapovedih, ki sem vam jih dal.

Bodite močni in pogumni, ne bojte se in se ne plašite pred njimi, kajti GOSPOD, vaš Bog, sam gre z vami; ne bo vas popustil in ne bo vas zapustil.«

Tedaj je Mojzes poklical Jozueta in mu rekel vpričo vsega Izraela: »Bodi močan in pogumen, kajti ti boš šel s tem ljudstvom v deželo, ki jo je GOSPOD s prisego obljubil njihovim očetom, da jim jo bo dal, in ti jo boš razdelil mednje v dedno posest.

GOSPOD bo šel pred teboj, on bo s teboj; ne bo te popustil in ne bo te zapustil. Ne boj se in ne plaši se!«

Peta Mojzesova knjiga 32,3-4ab.7.8.9.12.
Kajti GOSPODOVO ime kličem:

»Dajte veličastvo našemu Bogu!«

On je Skala, njegovo delo je popolno,

zakaj vsa njegova pota so pravica.

Spominjaj se dni pradavnine,

pomisli na leta rodov in rodov!

Vprašaj svojega očeta, pa ti bo povedal,
svoje starce, pa ti bodo rekli!

Ko je Najvišji določal narodom,
ko je ločeval človeške sinove,
je določil meje ljudstvom
po številu Izraelovih sinov.

Kajti GOSPODOV delež je njegovo ljudstvo,
Jakob je njegova izmerjena dediščina.

GOSPOD sam ga je vodil,
tujega boga ni bilo zraven.

Evangelij po Mateju 18,1-5.10.12-14.
Tisto uro so pristopili učenci k Jezusu in rekli: »Kdo je torej največji v nebeškem kraljestvu?«

Poklical je otroka, ga postavil v njihovo sredo

in rekel: »Resnično, povem vam: če se ne spreobrnete in ne postanete kakor otroci, sploh ne boste prišli v nebeško kraljestvo.

Kdor se bo torej ponižal kakor ta otrok, ta je največji v nebeškem kraljestvu.

In kdor sprejme takega otroka v mojem imenu, sprejme mene.

Pazite, da ne boste zaničevali katerega izmed teh malih, kajti povem vam, njihovi angeli v nebesih nenehno gledajo obličje mojega Očeta, ki je v nebesih.

Kaj menite? Če ima kdo sto ovc in se mu ena izmed njih izgubi, ali ne bo pustil devetindevetdesetih na gori in šel iskat izgubljeno?

In če jo najde, resnično, povem vam, se je bo bolj veselil kakor devetindevetdesetih, ki se niso izgubile.

Tako tudi vaš Oče, ki je v nebesih, noče, da bi se izgubil eden izmed teh malih.«

Sv. Ivana Chantal, ustanoviteljica († 1641)

Torek 19. tedna med letom

A